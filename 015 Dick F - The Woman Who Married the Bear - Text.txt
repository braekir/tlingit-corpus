{Number = 015}
{Type = Text}
{Title = Xóotsx̱ X̱ʼayaaḵuwdlig̱adi Shaawát / The Woman Who Married the Bear}
{Author = Naakil.aan / Frank Dick Sr.}
{Clan = Lʼuknax̱.ádi; Kaagwaantaan yádi}
{Source = D&D 1987:194-216}
{Transcriber = Ḵeixwnéi / Nora Marks Dauenhauer}
{Orthography = RP}
{Dialect = Northern - Coastal - Dry Bay}
{Page = 194}
1	X̱át
2	x̱át aadé
3	x̱aan kaduneegi yé
4	aadé x̱aan dutlaagu yé áyá yá
5	yá sh kalneek.
6	Yú
7	G̱unanaa áyá
8	yá ḵu.oo
9	yá dáaḵ ká
10	Gunanaa.
11	Áyá
12	hasdu daat sh kalneek áyá.
13	Yáadu á, yá yagiyee kakḵwanéek
14	jinkaat yaawax̱ée
15	yá dís
16	aadé x̱aan kaduneegi yé yáx̱.
17	Yú áyá kadunéek shuxʼaanáx̱
18	yá sh kalneek.
19	Ḵúdax̱ch ḵuwa.óo yá ḵu.oo
20	yá G̱unanaa.
21	Aadáx̱ áyá
22	yá ḵutaan.
23	Ḵutaandé yaa ḵunahéin.
24	Taakw.eetí
25	yóo áyá wduwasáa; taakw a eetí áyá.
{Page = 196}
26	A áyá
27	yaana.eit áyá yaa kana.éin.
28	Áyá yá shaatkʼ.
29	Du éesh,
30	du éesh kéilkʼ áyá
31	aan engage-x̱ sitee.
32	Ash gug̱asháa.
33	Áyá yana.eitg̱áa aawa.aat.
34	Heʼ, yéi wdudzinee yá yana.eit.
35	Yáadáx̱ naduyáan.
36	Áyá ha wáa sáyá
37	wáa yoo akoo.átgi sáyá
38	wulikʼoots
39	yá du aayí yá shaatkʼ.
40	Chʼu tle
{Comment = Line 41 has initial yaa that might be yá: position of chʼu is unusual.}
41	yaa chʼu ana.ádi áyá
42	chʼu ana.ádi áyá
43	yá xóots
44	a x̱ʼus.eetí káa s woo.aat; yeisu áx̱ yaawagút.
45	Hasdu shuká
46	hasdu shukáx̱ yaa nagút.
47	Áyá
48	a eetíxʼ áyá yán kawdliyásʼ
49	yá shaatkʼ.
50	Áyá a káxʼ áyá kéi x̱ʼuswushix̱ʼílʼ.
51	Ách áyá atx̱ gadaháan ldakát du daa yéi yatee.
52	Ách áyá yéi ayawsiḵaa.
53	“Wáa sákwshí yáa gé
54	chʼas ḵaa x̱ʼanaadé s alʼílʼ nukch gé
55	tuḵx̱ʼagéḵákwxʼ?”
56	Yá yoo x̱ʼatánk
57	aadé kaawageiyi yé.
58	De tsu du yeeg̱áa aḵéen.
59	Yan sh isnée áwé tsá g̱unéi aawa.át.
{Comment = Line 60 has waa sákwshei changed to wáa sákwshé.}
60	Xʼoon wáa sákwshé aax̱ aawa.aat
61	yáaxʼ áwé wulikʼoots
62	wé ách yaa nasyaan át
{Comment = Line 63 has ayaan corrected to ayáan here and elsewhere.}
63	ayáan dzaasí.
64	Yóo áyá wduwasáa yá tíxʼ
65	ayáan dzaasí.
66	Ách áyá a yáx̱ at g̱waakóo,
67	“chʼu ayáan dzaasí ng̱wakʼoots jeewahaayi át.”
68	Yéi x̱ʼayaduḵá.
{Page = 198}
69	Ei.ei.ei.ei. nakʼútsch.
70	Chʼu adaa.us.áx̱wch
71	deisgwách xáanaa.
72	Hóochʼ
73	du náḵ aawa.aat tle.
74	Aadáx̱ gadaháan aadáx̱ g̱unéi góot tsu adaasa.áx̱wdáx̱ áyá
75	g̱unéi uwagút tsu.
76	Aag̱áa du géidei yanagút chʼu shóogu yú du sáni
77	yú du éesh kéilkʼ.
78	yú aan engage-x̱ siteeyí.
79	Chʼu shóogu hú áyá du géidei yaanagút.
80	Haa, ash éet x̱ʼeiwatán.
81	Ash éet x̱ʼatáan áyá du jeetx̱ awsitee.
82	Tle awsitee
83	a jiyís
84	Dei sgé yaa s g̱aa.áat; dei sgé yaa s g̱aa.áat á.
85	Tlax̱ wáa yóo s ku.áat de xeewa.át tle.
86	Áxʼ áyá uwax̱éet has uwa.át, “G̱aa déi chʼa yáaxʼ has g̱ax̱ée.”
87	Ách áwé áa s uwax̱ée.
88	Hél wáa sá utí.
89	Lingít áyú du waaḵxʼ,
90	chʼu tle lingít, chʼu shóogu lingít.
91	Hél tsu wáa sá utí.
92	Haaw! wé gán
93	shóot has awdi.ák.
94	A gookt has ḵéen; has at x̱á.
95	Gwál wudawú gé
96	a x̱ʼeis.
97	Yan née yan has at wux̱aayí áwé
98	tayeedéi s woo.aat.
99	Hél wáa sá uteeyí.
100	Chʼa lingít chʼu shóogu lingít.
101	Gwál tlax̱ dé ḵeix̱ʼakaadé áwé shákde.
102	A dakádeen aa yax̱ uwatáa.
103	Wé shaawát dakádin áayax̱ uwatáa.
104	Tle kéi wusgeedí
105	du toowú yóo woonei.
106	A x̱ʼakwtóot wudlinúk.
107	Áxʼ áyá yé
{Page = 200}
108	tle tóo aawanúk wé xóots.
109	Adayéen aa yax̱ uwatáa; tsu chʼu shóogu lingítx̱ sitee.
110	Aag̱áa awé yéi ash daayaḵá,
111	“Hél wáa sá i toowú utéeḵ.
112	Hél wáa sá ikḵwasanei.
113	Tle ḵu.aa áyá ikḵwasháa.
114	Sh tugéit x̱at yaydziḵáa
115	yá lingít waḵkáaxʼ.
116	Tle l ushkʼidéin x̱at yaysiḵáa.
117	Ách áyá
118	hél ḵu.aa ikḵwajaaḵ; tle ikḵwasháa ku.aa.”
119	Tlél tsu wáa sá du toowú utí.
120	Chʼu shóogu lingít du wáaḵxʼ.
121	Tlél tsu wáa sá utí.
{Comment = Line 122 has wáannée changed to wáa nanée for clarity.}
122	Haa, wáa nanée sáyá ḵaa x̱oot has uwa.át.
123	Yeis.
124	Yeisdé wáa ḵunáaxʼ sá x̱áat héeni yée yéi teex̱.
125	Aag̱áa áwé
126	tsá has woo.aat
127	x̱áat aaníde.
128	At xʼaan
{Comment = Line 129 and 130 have yáa; is this yá ‘this’ or yá-μ ‘face-at’?}
129	chʼa yáa haa yáx̱
130	chʼa yáa haa yáx̱ lingít yáx̱.
131	Has at xʼáan
132	du wáaḵxʼ.
133	Atxʼaan sákw áyú yéi has adaané.
134	Áyú yá gán
135	yú du éen sháa
136	dusgútxʼ.
{Comment = Line 137 has táadax̱ which should be táadáx̱.}
137	Tle yú héen táadáx̱ shaaḵ áyá yei daaduné
138	wudlitlʼákʼ.
139	Áwé hú ḵú.aa áwé
140	chʼas wusixugu aa áwé aag̱áa ḵushée wé gán.
141	E! wáa sá gagánch
142	wé du éen aa has aayí ḵu.aawé.
143	chʼa yaadachóon wuduwaxugu yáx̱ áwé nateech.
144	Haaw! wáa nanée sáyá háadé anaa.aat
145	tle lingít yáx̱.
146	Haa!
147	Kʼe yá x̱át.
{Page = 202}
148	X̱át
149	neil x̱waagút.
150	Ax̱ kinaak.ádi kaax̱ kei ḵkwadatée
151	kakḵwakéek.
152	Yéi áyá,
153	tle neildé has na.aadí áyá
154	yá hasdu kinaak.ádi
155	kaax̱ kéi has adatéech.
156	Kawdukéegi gankáxʼ áwé koodukíkch.
157	Heʼ!
{Comment = Line 158 has dáat which should be daat.}
158	daat yáx̱ sá gagánch wé gán.
159	Du aayí ḵu.aa áwé tle yakoolkéesʼch
160	wé héenx̱ sateeyí.
161	Wáanáx̱ sá yei kdayéini?
162	Ách áwé áa shakawduwajáa yá du yáx̱ sháach
163	wudlitlʼakʼi aa.
164	Neildé na.aadí.
165	Haaw,
166	ḵaa jix̱an.ádi áwé,
167	áwé has du jix̱an.ádi áwé has du oox̱ú
168	wéi aatlénxʼ.
169	Séitx̱ kéi kdutéech.
170	Tʼáa yáx̱ daaḵ has awutéeych.
171	Chʼu tle tʼáa áyú yú hasdu hídi
172	tle lingít yáx̱.
173	Yax̱ daaḵ woodutéeych
174	dáḵde yadul.áat
175	wé
176	ḵaa naa.ádi.
177	Chʼu yéi, chʼu yéi, tle chʼu yéi áwé tsu.
178	Gwá! wáa nanée sáyá yeiḵ ḵukandakʼítʼ tsu.
179	Heʼ!
180	x̱áat haadé yéi daaduné.
181	Táakw niyís at duxʼáan.
182	At xʼáan.
183	At duxʼáan.
184	Uháan haa wáaḵxʼ ḵu.aa s tlél yéi s utí.
{Comment = Line 185 has hás ax̱á which should be has ax̱á.}
185	Has ax̱á áyú haa wáaḵxʼ ḵu.aa.
186	Hásch ḵu.aa has at xʼáan áwé chʼa yá haa yáx̱.
187	G̱unanaa jiyáx̱
188	has at xʼáan.
{Page = 204}
189	Ldinax̱kʼiyéide yan at duxʼáan
190	ldinax̱kʼiyéide yan at duxʼáan áwé tsá
191	yéi ḵuyaawaḵaa.
192	“Haahá
193	de at dax̱wuduwaxoon
194	táakw aaníde.”
{Comment = Line 195 had typo ‹uhaan›.}
195	Kʼe uháan yú
196	yú at xʼaan aanídáx̱ yú táakwxʼ áa yéi haa teeyí
197	aadé ḵux̱ tuda.aatch haa aaníxʼ.
198	Yéi áwé at wuduwaxoon.
199	Heʼ!
200	At x̱ʼéeshi daat yáx̱ sá yakoogéi
201	has du jee.
202	Uháanch ḵwás tlél tooteen
203	yá hasdu at xʼaaní.
204	Áwé de
205	de du kaanáx̱ at wootee
206	wé yaa na.át
207	wé kínde.
208	Ách áwé yéi ayawsiḵaa wé du x̱úx̱
209	(wé shaawát x̱ʼéig̱aa
210	a x̱ʼéig̱aa ḵoowatee)
211	“Chʼa yáat dé.”
212	Ayaawatín
213	du éekʼ hás át na.átji yé.
214	Ayaawatín,
215	ách áwé á
216	aanx̱ has ax̱layeix̱.
217	Tláakw kaaxát wéitʼát tlein
218	wé a ḵoowú kahaa.
219	Du waáḵxʼ ḵu.aa hít áwé,
220	hít áwé dulyéix̱.
221	Heʼ!
222	yan uwanée wé hít.
223	A yeenáx̱ yéi s uwa.át.
224	A yeenáx̱ yéi has áat
225	xʼoon áa has ux̱ée sákwshíwé,
226	du x̱ʼawoolí daak wujixíx
227	wé naag̱asʼéi.
228	De hasdu x̱ʼawoolí daak wushxeexí áwé
{Page = 206}
229	yéi ash yawsiḵaa.
230	“He!
231	wáa sáyá ḵeeya.óo chx̱ánkʼ?
232	Lingít x̱ʼusya.áak áyá.
233	Lingít x̱ʼusya.áak áyá iya.óo
234	chx̱ánkʼ.
235	Yú keenaawú
236	áx̱ kadéixʼ yé.
237	Yú taakw kanadá áx̱ kadéixʼ yé.”
238	Áwé ash een aawachʼéx̱ʼ.
239	Ách áwé aa kei has uwa.át tsu.
240	Áxʼ áwé tsá
241	aan awliyéx̱ tsu.
242	Tle áa yéi s wootee.
243	Yáaxʼ áwé tsá
244	taakw.eetí.
245	Taakw.eetíde áwé.
246	Daak has ayawdináḵ wé du éekʼ hás.
247	Wududziteen.
248	Wududziteen xóots x̱ʼus.eetí; tʼaḵkáx̱ yawlishóo du x̱ʼus.eetí.
249	Áwé yéi duwasáagu
250	yéi dusáagun chʼáagu ḵáawuch
251	“keitl wududzinook.”
252	Gadusnúkch áwé yóo áwé duwasáakw keitl.
253	Keitl tín aawa.aat.
254	Á áyá yéi wduwasáa.
255	Keitl tín has woo.aat.
256	Aawa.aat.
257	Tle chʼu tle
258	chʼu tle yú hít yeedáx̱ yux̱ wu.aadí yú du éekʼ hás
259	yú chooneit yáx̱ áwé neildé kalgáasʼ
260	hasdu ḵutéeni
261	wé keitl,
262	neildé kalgasʼi yáx̱ yú chooneit.
263	Neildé kalgasʼi yáx̱ áwé yatee.
264	Kʼe hé g̱agaan.
265	Gootʼá sá anax̱ ḵuyawóoli yeináx̱ neilx̱ kadagáan.
266	A yáx̱ áwé ḵuwanóok.
267	Áwé áa kdagútch.
268	Gándei ḵúx̱dei ashakoolʼíxʼch.
{Page = 208}
269	Tliyéi yéi nateech.
270	Yáaxʼ áwé tsu
271	tle chʼu shóogu.
272	Neil yakoolg̱eechch
273	wé keitl ḵa wé hás
274	hasdu ḵutéeni.
275	Yóo áwé wuduwasáa
276	hasdu ḵutéeni áwé.
277	Chʼa wéitʼát waaḵxʼ áwé yéi yatee
278	chʼa wé yatseeneit.
279	Wé xóots waaḵxʼ áwé yéi yatee.
280	Wé ḵáa ḵutéeni
281	neildé yakalg̱éech.
282	Áxʼ áwé s gadagútch.
283	Gánde oolʼíxʼch.
284	Wáa nanée sáwé du jikaanáx̱ wootee.
285	Hél ayawudlaaḵ.
286	Aag̱áa áwé x̱ʼawoolt loowagúḵ
287	wé keitl
288	hasdu x̱ʼawool.
289	Haahá!
290	Du kaanáx̱ yaa at gatée áwé wé
291	wéitʼát tlein.
292	Aag̱áa áwé yéi ayawsiḵaa
293	wé du shát.
294	“I gu.aa yáx̱ xʼwán jaʼ.
295	De ax̱ kaanáx̱ at wootee.
296	De ax̱ kaanáx̱ wootee.
297	Hél ḵúx̱de yóo x̱wsanei.”
298	At kʼátskʼu
299	aawasáa
300	aadé akg̱wasáakw yé.
301	Saa a jeet aawatée
302	wé du yádi.
303	Tsu ḵáax̱ sateeyí ḵa chʼu shaawátx̱ sateeyí
304	aadé akg̱wasáakw yé.
305	Aag̱áa áwé tsá áa wdihaan du jix̱an.ádi.
306	Haahá!
307	Hél sh yayeedé akakg̱wasgaan.
308	Hél du eedé.
309	Ách áwé yéi ayawsiḵaa wé du x̱úx̱.
310	“Ihí!
{Page = 210}
311	Ihí jaʼ
312	ihí!
313	Yéi x̱ʼandulyéich.
314	Yéi yoo x̱ʼadudli.átk.
315	“Jaʼ, ihí!
316	I kaani yán át na.atji yé áyá.
317	Ihí.”
318	Chʼa yéi gwá gushé.
319	Séitx̱ kéi yéi ajikawdzinéi.
320	Yax̱ daaḵ yéi ayawsinéi tsu.
321	Yax̱ daaḵ ayaawatée tsu du jix̱an.ádi.
322	Aag̱áa áwé tsá
{Comment = Line 323 has chʼú corrected to chʼu.}
323	chʼu wé neildé tláakw kadudzixát wé x̱ʼawool
324	wé chooneit.
325	Áwé wé tléixʼ yateeyi aa áwé neil aawax̱útʼ wé keitl.
326	Áwé hú ḵu.aa áwé wé shaawát
327	tayeedé awdix̱eech.
328	Tayeet as.áa.
329	Ayaawatín du éekʼ hás keidlí áyú.
330	Aag̱áa áwé yux̱ gug̱agut nóok yéi ash yawsiḵaa,
331	“Goosú wéide i jeet x̱waax̱ích keitl?
332	Haahí!”
333	“Tlél keitl áhé tsáaxʼ áhé.”
334	Tsáaxʼ áhé yóo áwé aawasáa aan.
335	Ách áwé gáant sh wudligásʼ.
336	Gáani yux̱ yaa yanas.éini áwé has aawajáḵ.
337	Tle yóoooooooo
338	éeḵde wooleet.
339	A ítx̱ ḵaa loowagooḵ.
340	Yú éeḵxʼ áwé ḵaa jiyeeg̱áa wootee.
341	Aag̱áa áwé wé kikʼi aa
342	wé kikʼi aa áwé yéi yawdudziḵaa,
343	“Aadé nagú!
344	aadé nagú!
345	Yux̱ naltlʼeet.
346	Ldakát yá a yee
347	yux̱ naltlʼeet
348	a yeedáx̱.”
{Page = 212}
349	Chʼa áa kéi nagúdi áwé awsiteen
350	wé chooneit.
351	Wé keitl tsú áwu.
352	Daawdudzi.áx̱w.
353	Wé chooneit lʼéexʼi yá a x̱ʼawoolí
354	a x̱ʼawool goojí
355	a kát satéen.
356	“X̱át áyá íkʼ.
357	X̱át áyá.
358	Tlél ix̱éix̱iḵ.
359	Yee káani áwé.
360	Du shakwtóot x̱ʼáan yaysatí
361	Du shakwtóot x̱ʼáan yaysatí íkʼ.
362	I tláa
363	i tláa yéi s yanasḵá
364	ax̱ naa.ádi tín haat has g̱a.aat.”
365	Ách áwé aadé woogoot yíndei
366	akaawaneek.
367	“Haa káani áwé,
368	haa káani áwé.
369	Yéi x̱át daayaḵá áx̱ dlaakʼ,
370	‘du shakwtóot x̱ʼáan yaysatí
371	yee káani áwé.’”
372	Háa!
373	Aadé nagú!
374	Yiyjáḵ!
375	Wáa sáyá ḵuwa.éin yéixʼ?
376	Wuduwajág̱i yéixʼ l g̱adux̱aa?
377	Aawa.áx̱.
378	Chʼa yú dikeedáx̱.
379	Yan akawli.áx̱ yú ḵaa shukaadé háni áwé.
380	Yei x̱ʼayaḵá du x̱ʼeis wuduwajáḵ.
381	Ách áwé hú ḵu.aa wé kʼikʼi aa áwé tle dáak wujixíx du tláa hás x̱ánde.
382	Woogoot.
383	Du tlaa ḵa du éesh
384	yéi áwé áa kéi s uwa.át
385	a naa.ádi tín.
386	Hél ulgé wé
387	wé a yádi.
388	Tle chʼa áa ajeewanáḵ.
{Page = 214}
389	Aan yóo x̱ʼawli.át,
390	wé a kayádi.
391	X̱wasakóowun.
392	G̱únei góot.
393	Ḵunáx̱ a kát x̱at seiwaxʼáḵw
394	yá a kát g̱unéi uwagudi shí.
395	Yá du x̱úx̱
396	a daadáx̱ ashí
397	yá shí yeiḵ gagóot
398	wé du x̱úx̱
399	wunaawú,
400	wudujaag̱í.
401	Kaldaag̱éináx̱ áwé tsá
402	yéi ḵuyawsiḵaa
403	aan yeiḵ ga.áat.
404	Du x̱ʼayáx̱ wé kʼikʼi aa hás.
405	A tayeet awduwa.ák.
406	Aawa.aat.
407	Aag̱áa áwé tsá ḵoon akaawaneek, “yóodu,
408	yóodei nay.á.
409	Yóonáx̱ shatán sʼeiḵ”
410	ḵoon akaawaneek, “yóonáx̱ shatán sʼeiḵ
411	sʼeek áwé.”
412	Áwé aadé ḵukaawanáa.
413	Wuduwajáḵ aax̱.
414	Á áwé wé
{Comment = Line 415 has shukaade corrected to shukaadé.}
415	wé ḵaa shukaadé ḵáa
416	wé ḵaa húnx̱u tlein.
417	Tlél du tuwáa ushgú du x̱ʼéix̱ at wuduteeyí.
418	Akáa jiyawlisík tle.
419	“Tlél du x̱ʼéix̱ at yitéex̱íḵ.
420	Chʼa yeeháanch gax̱yisakóo wáa sá at gug̱ateeyí
421	du x̱ʼéix̱ at yeeyteeyí yáa ax̱ x̱ʼakaanáx̱.”
422	Ách áwé tle du x̱ʼéig̱aa.
423	Tlé du x̱ʼéig̱aa at wootee.
424	Hél du x̱ʼéix̱ at duteex̱.
425	De hóochʼ.
426	De át wudig̱wáatʼ.
427	Tlax̱ wáa teeyí sáwé
{Page = 216}
428	yóonáx̱ naashóo aas
429	dúḵ gíyú,
430	chʼa yéi aas gwá gíyú,
431	“A kʼéede nagú.
432	Híl du éex̱ yidasheeḵ.
433	Chʼa hú
434	chʼa hú aadé ng̱agóot.”
435	chʼa yéi áwés aadé wdig̱wáatʼ.
436	Át wudig̱wátʼ wé aas kʼí.
437	Du chooneidí.
438	Hél tsú yéi yeekawuyáatʼi áwé
439	anax̱ haat wdiḵín wé núkt.
440	Chʼa yáa du kináa wjiḵaaḵ.
441	Núkt.
442	Aawatʼúk.
443	Tle yáa du x̱ʼaseiyíxʼ áwé wdzigeet.
444	Sʼeek áwé.
445	Sʼeekx̱ wusitee.
446	Áwé tle chʼa yéi
447	tlákw chʼa yei
448	wé sʼeek
449	ḵoon yoo akaaníkk
450	gootʼá sá.
451	A káaxʼ áwé aadé anagútch.
452	Aax̱ at du.een.
453	“Hél du éex̱ idasheeḵ tle chʼa hú
454	tle chʼa hóoch.”
455	A yáx̱ áwé tlél du éex̱ dushee.
456	Tle chʼa hóoch.
457	Tle chʼa yéi teeyí áwé
458	yax̱ sh yawdzigoodán tle chʼa hú
459	tle yáaxʼ áwé.
460	Haaw, yéi áyá shukatán yá sh kalneek.
461	Tle chʼa aadé yéi kunaaliyéide áyá x̱wsikóo.
462	Tle chʼa hóochʼ.
