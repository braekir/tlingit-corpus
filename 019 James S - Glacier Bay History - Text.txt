{Number = 019}
{Type = Text}
{Title = Sítʼ Ḵaa Káx̱ Kana.áa / Glacier Bay History}
{Author = Kaasgéiy / Susie James}
{Clan = Chookaneidí; Tʼaḵdeintaan yádi}
{Source = D&D 1987:244–259}
{Transcriber = Ḵeixwnéi / Nora Marks Dauenhauer}
{Orthography = RP}
{Dialect = Northern – Central – Hoonah}
{Page = 244}
1	G̱athéeni yóo áwé duwasáakw
2	wé haa aaní.
3	G̱athéeni,
4	wé Sitʼ Eeti G̱eey.
5	A áwé á duwa.óo.
6	Ldakát yéidei x̱áat ḵu.aa áwé áx̱ ya.aa.
7	A káx̱ áwé duwa.óo; wé aanx̱ wududliyéx̱.
8	Ldakát yéidei x̱áat áwu á.
9	Yakʼéiyi x̱áat áx̱ ya.aayéen.
10	Awé chʼu áa yéi ḵuteeyée áwé
11	wé hítxʼ.
12	Tlax̱ keijín yaanax̱ gíwé át udaḵeen
13	wé hítxʼ:
14	yá Kaagwaantaan
15	ḵa wé Wooshkeetaan
16	ḵa wé Eechhittaan
17	ḵa
18	yá ooháan Chookaneidéex̱ haa sateeyí,
19	ldakát uhaan áwé awu.á.
20	Aa yéi haa yatee.
21	A áwé
22	chʼu wáa yóo tukdatángi sá kwshíwé
23	wé shaatkʼ ḵwá
24	wooweidí? At tʼéit dus.áa.
{Page = 246}
25	Násʼk táakw áwé at tʼéi yéi anúkjeen.
26	Ach áwé tlax̱ haa shaya dahéi neen yá lingítx̱ ha sateeyí,
27	yá haa yádi aadéi tulatini yé.
28	Tle yá nasʼgi aa táakw áwé tsá du x̱úx̱ sákw jee jidunaaḵch
29	tle chʼa wé at tʼéidáx̱.
30	Shaawát yát áwé du een yéi jidunéiyeen.
31	A áwé yéi áwé yéi áwé at tʼéit áa; dé déix̱ táakw áwé; nasʼgi aa táakw áwé a kaadéi yaa ḵunahéin.
32	De tlél nalé áwé
33	jigax̱dunaag̱í.
34	Gax̱dushaayi de tlél nalé.
35	A áwé shuxʼaa g̱aadí áwé duxʼáan.
36	Tlé tʼéexʼ
37	tʼéexʼ tayeet woo.áayjeen g̱aat; yeedát tlél yéi at utí.
38	A áwé duxʼan nuch.
39	Dusxuk nuch.
40	A áwé chʼa wáa yoo at koodayáa sá kwshíwé.
41	Wé shaatkʼ ḵu.aa du eedée.
42	Teey áwé anax̱ yóot wuduliyéx̱,
43	wé hít kʼiyee anax̱ 
44	teey.
45	A yee áwé áa yéi duwa.óo wé shaatkʼ.
46	Tle yóo naakée áwé s tlél gooháa yú.a.
47	A áwé yá shaaxʼ x̱oonáx̱ áwé duwatini sitʼ áwé yóo naakéeeeeeee; yeisu yéi googenkʼi át áwé.
48	Ax̱ wulixáatʼ yóo naakée.
49	Tlax̱ wé héen yíkdax̱ tlél duteen; tle yóo
50	deikéetx̱ áwé tsá duteen nuch.
51	Awsikóo ḵu.aa yú sitʼ áa yéi teeyí.
52	Ach áwé tle akaawagéis
53	wé sítʼ
54	“Sítʼ!
55	Geis,
56	geis.”
57	Wé atx̱ʼéeshi aawax̱ayí, a daa x̱ʼées hi áwé tle
58	yu keitl jiyáx̱ áwé yá aadéi ḵʼastóox̱; áwé tle ách akoolgéis.
59	“Sítʼ
{Page = 248}
60	Geis.
61	Geis.
62	Geis” yu.a.
63	G̱aat daax̱ʼ éesheech áwé akoolgéis.
64	Yá teey yee yatx̱ ashoowatán anax̱ áwé.
65	Awé tle du kéekʼch áwé yéi yawsiḵaa
66	“Du! wáa sá wé tsu x̱ʼayeeḵá?”
67	Awé l ax̱ʼadaat tooshtí.
68	Waa nanéi sáwé tle du tláat atʼaa oowagút. “Atlée!
69	Wáa sá wé x̱ʼayaḵá ax̱  shátx̱?”
70	“Wáa sá yú?
71	Jaa! Jaa!” yóo a daa yaḵá.
72	“Tlél eet kaax̱ neegí daak duteech.”
73	“Ha lisʼéi. I een yan kaḵaneek aadéi x̱ʼayaḵa yé?
74	Sítʼ áwé akoogéis ax̱ shátx̱; keitl,
75	keitl wáa sá kdugéisi ayáx̱ áwé:
76	tuf! tuf! tuf! tuf! tuf! Aadéi ḵʼastóox̱ wé sʼaaḵ
77	wé g̱aat sʼaagí
78	tle ách áwé--ʼsítʼ geis!
79	Geis! Geis!
80	Geis!ʼ
81	gú sá wé tle aadéi kéi awsig̱íxʼ.”
82	“L keeneegéeḵ! L keeneegéeḵ!”
83	tle áx̱ akawligéiḵ wé du sée.
84	ḵeena.áa sʼootaat áwé tsá a x̱ánnáúdaaḵ uwagút.
85	“Wáa sá wé tsú x̱ʼayeeḵá?
86	Daa sákw sáwé tsú akeegéis?
87	Yisikóo gé i daa lig̱aas áya? Tlél yéi kaawahayí
88	aadéi ax̱ sh x̱ʼag̱aax̱dudlishuwu yé.
89	Wáa sá wé x̱ʼayeeḵá? Tlél yéi x̱ʼayeeḵáaḵ.”
90	Aan yóo x̱ʼali.átk.
91	At natéeyi át yanagwéich.
92	Chʼa yákʼwdei áwé yéi sh kawdudlineek
93	“Wáa sá kaawahayi sítʼ áyu tlax̱ yéi yaa kana.éin.”
94	Chʼa yóoooooooooooo
95	naakéedei duwatini át áwé.
96	Yeedát ḵu.aa de wé haanaa yaa akunalséin, aadéi yaa kana.en yé
97	yóo sh kadulneek.
98	Haa há.
99	Du téix̱ʼt uwatée wé shaawát tlé wé ḵaa tláa.
100	Tle tláaaaaaaaakw áwé yaa kana.éin.
101	Keitl yaa nashíxi
{Page = 250}
102	kayáanax̱ áyu dulyaaḵw yóo kdunéek, aadéi yaa kana.ein yé.
103	Ha áyu akoolx̱éitlʼ déin ḵoowanéi.
104	Yá tléix' táakw yándei yaa shagahéek áwé
105	yéi sh kawdudlineek.
106	Sítʼkʼi Tʼoochʼ áwé chʼu chʼáakwdax̱ áa yéi yatee.
107	Sítʼkʼi Tʼoochʼ yóo duwasáagu yé.
108	“De wé Sítʼkʼi Tʼoochʼ áwé de a tóodei yaa kandayein.
109	De wé yées aa tóodei de yaa kundayein,” yóo áwé sh kadulneek.
110	“Haa há.
111	Wáa sá yá? Wáa sá yá at gug̱atée?”
112	Atóoxʼ ldakát wé Sítʼ Eeti G̱eey áwé wshilʼux̱ʼ.
113	Kʼé yóo mínk kawduhéeni tle yéi áyu yatee, yóo áyu kdunéek.
114	Yú diyée
115	yá lʼéiw tóox̱ yaa kana.éin aa, áyu yéi kaaxát.
116	Yóo yú kíndei dag̱átch yóo héen takaanáx̱.
117	Haat yáx̱  ḵuwanéekw yóo xʼóolʼ kíndei dag̱átch.
118	Wé sít áx̱ yaa kana.en yé áwé yéi kaaxát.
119	Yóo míngi yáx̱ kawduwahéen yu sʼé.
120	Sʼé áyú chʼu tle mínk kawduhéeni yáx̱ yatee wé.
121	Aag̱áa áwé dawóotl déin ḵoowanei.
122	Wáa sá yóo? Tlél aadéi ḵux̱dei yóo nax̱dudzineiyi yé.
123	Aag̱áa áwé tle
124	atshí has awliyéx̱ tle wé
125	tlagoo ḵáaxʼu ḵu.aa.
126	Naanaa Hít áwé nándei la.áa.
127	Naanaa Hít.
128	Wé i aat
129	gwál yé tlél i een yoo akoolneekk
130	wé Ḵaax̱waan.
131	Has du kahídi áwé nándei la.áa.
132	A neeyaadéi áwé la.áa haa aayí
133	Xinaa Hít á.
134	Yóo duwasáakw aag̱áa
135	Xinaa Hít á
136	yóo áwé duwasáakw haa aayí aag̱áa.
137	Yáadei áwé
138	shayadihéin hítxʼ
139	A tʼáax áwé tsu aa kdlixwásʼ.
140	Shayadahéin wé ḵu.oo.
{Page = 252}