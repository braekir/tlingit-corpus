{Number = 015}
{Type = Text}
{Title = Xóotsx̱ X̱ʼayaaḵuwdlig̱adi Shaawát / The Woman Who Married the Bear}
{Author = Naakil.aan / Frank Dick Sr.}
{Clan = Lʼuknax̱.ádi; Kaagwaantaan yádi}
{Source = D&D 1987:194-216}
{Transcriber = Ḵeixwnéi / Nora Marks Dauenhauer}
{Orthography = RP}
{Dialect = Northern - Coastal - Dry Bay}
{Page = 194}
1	X̱át
2	x̱át aadéi
3	x̱aan kaduneegi yé
4	aadéi x̱aan dutlaagu yé áyá yá
5	yá sh kalneek.
6	Yóo
7	G̱unanaa áyá
8	yá ḵu.oo
9	yá dáaḵ ká
10	Gunanaa.
11	Áyá
12	hás du daat sh kalneek áyá.
13	Yáadu á, yáa yagiyee kakḵwanéek
14	jinkaat yaawax̱ée
15	yá dís
16	aadéi x̱aan kaduneegi yé yáx̱.
17	Yóo áyá kadunéek shux'aanáx̱
18	yá sh kalneek.
19	Ḵúdax̱ch ḵuwa.óo yá ḵu.oo
20	yá G̱unanaa.
21	Aadáx̱ áyá
22	yá ḵutaan.
23	Ḵutaandéi yaa ḵunahéin.
24	Taakw.eetí
25	yóo áyá wduwasáa; taakw a eetí áyá.
{Page = 196}
26	A áyá
27	yaana.eit áyá yaa kana.éin.
28	Áyá yá shaatk'.
29	Du éesh,
30	du éesh kéilk' áyá
31	aan engage-x̱ sitee.
32	Ash gug̱asháa.
33	Áyá yana.eitg̱áa aawa.aat.
34	He', yéi wdudzinee yá yana.eit.
35	Yáadáx̱ naduyáan.
36	Áyá ha wáa sáyá
37	wáa yoo akoo.átgi sáyá
38	wu1ik'oots
39	yá du aayí yá shaatk'.
40	Ch'u tle
41	yaa ch'u ana.ádi áyá
42	ch'u ana.ádi áyá
43	yá xóots
44	a x̱’us.eetí káa s woo.aat; yeisu áx̱ yaawagút.
45	Has du shuká
46	has du shukáx̱ yaa nagút.
47	Áyá
48	a eetíx' áyá yán kawdliyás'
49	yá shaatk'.
50	Áyá a káx' áyá kéi x̱’uswushix̱’íl'.
51	Ách áyá atx̱ gadaháan ldakát du daa yéi yatee.
52	Ách áyá yéi ayawsiḵaa.
53	"Wáa sá kwshí yáa gé
54	ch'as ḵaa x̱’anaadéi s al’íl’ nukch gé
55	tuḵx̱’agéḵákwxʼ?”
56	Yá yoo x̱’atánk
57	aadéi kaawageiyi yé.
58	De tsu du yeeg̱áa aḵéen.
59	Yan sh isnée áwé tsá g̱unéi aawa.át.
60	X'oon waa sákwshei aax̱ aawa.aat
61	yáax' áwé wulik'oots
62	wé ách yaa nasyaan át
63	ayaan dzaasí.
64	Yóo áyá wduwasáa yá tíx'
65	ayaan dzaasí.
66	Ách áyá a yáx̱ at g̱waakóo,
67	"ch'u ayaan dzaasí ng̱wak'oots jeewahaayi át."
68	Yéi x̱’ayaduḵá.
{Page = 198}
69	Ei.ei.ei.ei. nak’útsch.
70	Ch’u adaa.us.áx̱wch
71	deisgwách xáanaa.
72	Hóoch'
73	du náḵ aawa.aat tle.
74	Aadáx̱ gadaháan aadáx̱ gunéi góot tsu adaasa.áx̱wdáx̱ áyá
75	g̱unéi uwagút tsu.
76	Aag̱áa du géidei yanagút ch'u shóogu yú du sáni
77	yú du éesh kéilk'.
78	yú aan engage-x̱ siteeyí.
79	Ch'u shóogu hú áyá du géidei yaanagút.
80	Haa, ash éet x̱’eiwatán.
81	Ash éet x’eisatán
82      Tle awsitee
83      a jiyís
84      Dei sgé yaa s g̱aa.áat; dei sgé yaa s g̱aa.áat á.
85      Tlax̱ wáa yóo s ku.áat de xeewa.át tle.
86      Áx' áyá uwax̱éet has uwa.át, "G̱aa déi ch'a yáax' has g̱ax̱ée."
87      Ách áwé áa s uwax̱ée.
88      Hél wáa sá utí.
89      Lingít áyú du waaḵx',
90      ch'u tle lingít, ch'u shóogu lingít.
91      Hél tsu wáa sá utí.
92      Haaw! wé gán
93      shóot has awdi.ák.
94      A gookt has ḵéen; has at x̱á.
95      Gwál wudawú gé
96      a x̱'eis.
97      Yan née yan has at wux̱aayí áwé
98      tayeedéi s woo.aat.
99      Hél wáa sá uteeyí.
100     Ch'a lingít ch'u shóogu lingít.
101     Gwál tlax̱ dé ḵeix̱'akaadéi áwé shákdei.
102     A dakádeen aa yax̱ uwatáa.
103     Wé shaawát dakádin áayax̱ uwatáa.
104     Tle kéi wusgeedí 
105     du toowú yóo woonei.
106     A x̱'akwtóot wudlinúk.
107     Áx' áyá yé
{Page = 200}
108     tle tóo aawanúk wé xóots.
109     Adayéen aa yax̱ uwatáa; tsu ch'u shóogu lingítx̱ sitee.
110     Aag̱áa awé yéi ash daayaḵá, 
111     "Hél wáa sá i toowú utéeḵ.
112     Hél wáa sá ikḵwasanei.
113     Tle ḵu.aa áyá ikḵwasháa.
114     Sh tugéit x̱at yaydziḵáa
115     yáa lingít waḵkáax'.
116     Tle l ushk'idéin x̱at yaysiḵáa.
117     Ách áyá 
118     hél ḵu.aa ikḵwajaaḵ; tle ikḵwasháa ku.aa."
119     Tlél tsu wáa sá du toowú utí.
120     Ch'u shóogu lingít du wáaḵx' .
121     Tlél tsu wáa sá utí.
122     Haa, wáannée sáyá ḵaa x̱oot has uwa.át.
123     Yeis.
124     Yeisdéi wáa ḵunáax' sá x̱áat héeni yée yéi teex̱.
125     Aag̱áa áwé
126     tsá has woo.aat
127     x̱áat aanídei.
128     At x'aan
129     ch'a yáa haa yáx̱
130     ch'a yáa haa yáx̱ lingít yáx̱.
131     Has at x'áan
132     du wáaḵx'.
133     Atx'aan sákw áyú yéi has adaané.
134     Áyú yá gán
135     yú du éen sháa
136     dusgútx' .
137     Tle yú héen táadax̱ shaaḵ áyá yei daaduné
138     wudlitl'ák' .
139     Awé hú ḵú.aa áwé
140     ch'as wusixugu aa áwé aag̱áa ḵushée wé gán.
141     E! wáa sá gagánch
142     wé du éen aa has aayí ḵu.aa wé.
143     ch'a yaadachóon wuduwaxugu yáx̱ áwé nateech.
144     Haaw! wáannée sáyá háadéi anaa.aat
145     tle lingít yáx̱.
146     Haa!
147     K'e yáa x̱át.
{Page = 202}
148     X̱át
149     neil x̱waagút.
150     Ax̱ kinaak.ádi kaax̱ kei ḵkwadatée
151     kakḵwakéek.
152     Yéi áyá,
153     tle neildéi has na.aadí áyá
154     yá has du kinaak.ádi
155     kaax̱ kéi has adatéech.
156     Kawdukéegi gankáx' áwé koodukíkch.
157     He'!
158     dáat yáx̱ sá gagánch wé gán.
159     Du aayí ḵu.aa áwé tle yakoolkées'ch
160     wé héenx̱ sateeyí.
161     Wáanáx̱ sá yei kdayéini?
162     Ách áwé áa shakawduwajáa yáa du yáx̱ sháach
163     wudlitl'ak'i aa.
164     Neildéi na.aadí.
165     Haaw,
166     ḵaa jix̱an.ádi áwé,
167     áwé has du jix̱an.ádi áwé has du oox̱ú
168     wéi aatlénx'.
169     Séitx̱ kéi kdutéech.
170     T'áa yáx̱ daaḵ has awutéeych.
171     Ch'u tle t'áa áyú yú has du hídi
172     tle lingít yáx̱.
173     Yax̱ daaḵ woodutéeych
174     dáḵdei yadul.áat
175     wé
176     ḵaa naa.ádi.
177     Ch'u yéi, ch'u yéi, tle ch'u yéi áwé tsu.
178     Gwá! wáannée sáyá yeiḵ ḵukandak'ít' tsu.
179     He'!
180     x̱áat haa déi yéi daaduné.
181     Táakw niyís at dux'áan.
182     At x'áan.
183     At dux'áan.
184     Uháan haa wáaḵx' ḵu.aa s tlél yéi s utí.
185     Hás ax̱á áyú haa wáaḵx' ḵu.aa.
186     Hásch ḵu.aa has at x'áan áwé ch'a yá haa yáx̱.
187     G̱unanaa jiyáx̱
188     has at x'áan. 
{Page = 204}
189     Ldinax̱k'iyéidei yan at dux'áan
190     ldinax̱k'iyéidei yan at dux'áan áwé tsá
191     yéi ḵuyaawaḵaa.
192     "Haahá
193     de at dax̱wuduwaxoon
194     táakw aanídei."
195     K'e uhaan yú
196     yú at x'aan aanídáx̱ yú táakwx' áa yéi haa teeyí
197     aadéi ḵux̱ tuda.aatch haa aaníx'. 
198     Yéi áwé at wuduwaxoon.
199     He'!
200     At x̱'éeshi daat yáx̱ sá yakoogéi
201     has du jee.
202     Uháanch ḵwás tlél tooteen
203     yá has du at x'aaní.
204     Áwé de
205     de du kaanáx̱ at wootee
206     wé yaa na.át
207     wé kíndei.
208     Ách áwé yéi ayawsiḵaa wé du x̱úx̱
209     (wé shaawát x̱'éig̱aa
210     a x̱'éig̱aa ḵoowatee)
211     "Ch'a yáat dé."
212     Ayaawatín
213     du éek' hás át na.átji yé.
214     Ayaawatín,
215     ách áwé á
216     aanx̱ has ax̱layeix̱.
217     Tláakw kaaxát wéit'át tlein
218     wé a ḵoowú kahaa.
219     Du waáḵx' ḵu.aa hít áwé,
220     hít áwé dulyéix̱. 
221     He'!
222     yan uwanée wé hít.
223     A yeenáx̱ yéi s uwa.át.
224     A yeenáx̱ yéi has áat
225     x'oon áa has ux̱ée sá kwshí wé,
226     du x̱'awoolí daak wujixíx
227     wé naag̱as'éi.
228     De has du x̱'awoolí daak wushxeexí áwé
{Page = 206}
229     yéi ash yawsiḵaa.
230     "He!
231     wáa sáyá ḵeeya.óo chx̱ánk'?
232     Lingít x̱'usya.áak áyá.
233     Lingít x̱'usya.áak áyá iya.óo
234     chx̱ánk'. 
235     Yú keenaawú
236     áx̱ kadéix' yé.
237     Yú taakw kanadá áx̱ kadéix' yé." 
238     Áwé ash een aawach'éx̱'.
239     Ách áwé aa kei has uwa.át tsu.
240     Áx' áwé tsá
241     aan awliyéx̱ tsu.
242     Tle áa yéi s wootee.
243     Yáax' áwé tsá
244     taakw.eetí.
245     Taakw.eetídei áwé.
246     Daak has ayawdináḵ wé du éek' hás.
247     Wududziteen.
248     Wududziteen xóots x̱'us.eetí; t'aḵkáx̱ yawlishóo
                du x'us.eetí.
249     Áwé yéi duwasáagu
250     yéi dusáagun ch'áagu ḵáawuch
251     "keitl wuduzinook."
252     Gadusnúkch áwé yóo áwé duwasáakw keitl.
253     Keitl tín aawa.aat.
254     Á áyá yéi wduwasáa.
255     Keitl tín has woo.aat.
256     Aawa.aat.
257     Tle ch'u tle
258     ch'u tle yú hít yeedáx̱ yux̱ wu.aadí yú du éek'
	              hás
259     yú chooneit yáx̱ áwé neildéi kalgáas'
260     has du ḵutéeni
261     wé keitl,
262     neildéi kalgas'i yáx̱ yú chooneit.
263     Neildéi kalgas'i yáx̱ áwé yatee.
264     K'e hé g̱agaan.
265     Goot'á sá anax̱ ḵuyawóoli yeináx̱ neilx̱ kadagáan.
266     A yáx̱ áwé ḵuwanóok.
267     Áwé áa kdagútch.
268     Gándei ḵúx̱dei ashakool'íx'ch.
{Page = 208}
269 	Tleiyéi yéi nateech.
270 	Yáax' áwé tsu
271 	tle ch'u shóogu.
272 	Neil yakoolg̱eechch
273	wé keitl ḵa wé hás
274	has du ḵutéeni.
275	Yóo áwé wuduwasáa
276 	has du ḵutéeni áwé.
277	Ch'a wéit'át waaḵx' áwé yéi yatee
278 	ch'a wé yatseeneit.
279 	Wé xóots waaḵx' áwé yéi yatee.
280 	Wé ḵáa ḵutéeni
281 	neildéi yakalg̱éech.
282 	Áx' áwé s gadagútch.
283 	Gándei ool'íx'ch.
284 	Wáanée sáwé du jikaanáx̱ wootee.
285 	Hél ayawudlaaḵ.
286 	Aag̱áa áwé x̱'awoolt loowagúḵ
287 	wé keitl
288 	has du x̱'awool.
289 	Haahá!
290 	Du kaanáx̱ yaa at gatée áwé wé
291 	wéit'át tlein.
292 	Aag̱áa áwé yéi ayawsiḵaa
293 	wé du shát.
294 	"I gu.aa yáx̱ x'wán ja'.
295 	De ax̱ kaanáx̱ at wootee.
296 	De ax̱ kaanáx̱ wootee.
297 	Hél ḵúx̱de yóo x̱wsanei."
298 	At k'átsk'u
299 	aawasáa
300 	aadéi akg̱wasáakw yé.
301	Saa a jeet aawatée
302 	wé du yádi.
303 	Tsu ḵáax̱ sateeyí ḵa ch'u shaawátx̱ sateeyí
304 	aadéi akg̱wasáakw yé.
305 	Aag̱áa áwé tsá áa wdihaan du jix̱an.ádi.
306 	Haahá!
307 	Hél sh yayeedé akakg̱wasgaan.
308 	Hél du eedéi.
309 	Ách yáwé éi ayawsiḵaa wé du x̱úx̱.
310 	"Ihí! 	
